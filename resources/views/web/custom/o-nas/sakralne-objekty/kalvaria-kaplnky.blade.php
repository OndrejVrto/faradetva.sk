<x-web.layout.master :pageData="$pageData">

    {{-- Kalvária a kaplnky --}}

    <x-web.page.section name="PAGE: ({{$pageData['title']}}) -" class="static-page pad_b_50">

    <x-web.page.subsection title="Kaplnka Sedembolestnej Panny Márie - Kalvária">
        <x-web.page.text-segment animation="fromright">
            <p>
                Na starom (dolnom) cintoríne bol 19. júna 1703 položený základný kameň Kaplnky sv. Jozefa a 19. marca 1704 ju miestny farár Juraj Majnó požehnal. Starý cintorín stál na konci mestečka a v roku 1718 bol cintorín pri kaplnke ohradený múrom. Počas pôsobenia farára Jána Štrbu (1829 - 1862) bola kaplnka pristavením zväčšená na menší kostolík. Taktiež veža bola o jedno poschodie zvýšená a prekrytá meďou. Patronát nad kostolíkom na cintoríne mali urbarialisti, neskôr okolo roku 1900 obec. Pretože sa oň obec málo starala, bol poškodený, a preto zatvorený. V jeho interiéri sa nachádzal kríž a 3 kamenné sochy. Pre havarijný stav kostolíka v roku 1909 zakázal v ňom biskup Wolfgang Radnai konať bohoslužby. Na návrh farára Antona Kúdelku dovolil postaviť krížovú cestu a novú kaplnku na vrchu kalvárie, ktorá stojí dodnes. Zo skál rozobratého Kostola sv. Jozefa a zo zvyšných skál pri stavbe kalvárie bol cintorín čiastočne ohradený novým múrom.
            </p>
            <p>
                Po Veľkej noci v roku 1910 sa začalo so stavbou kalvárie na mieste, kde pôvodne stáli tri kríže a miestny ľud to už kalváriou aj nazýval. Zásluhou šikovných murárov a tesárov zo Seliec bola od apríla do septembra krížová cesta hotová. Skaly nalámali farníci v kameňolome   v „Rohoch“ a priviezli na vozoch. Stavba Kalvárie bola financovaná zo základiny Kostola sv. Jozefa, základiny cintorína, milodarov obetavých farníkov. Kalváriu 17. septembra 1910 slávnostne požehnal kňaz Rádu sv. Františka, bývalý detviansky kaplán Mansuetus Prikaszky.
            </p>
            <p>
                Kalváriu tvorí 14 zastavení krížovej cesty a Kaplnka Sedembolestnej Panny Márie. Zastavenia sú malé murované hranolové stavby s obdĺžnikovým pôdorysom, odstupňovaným soklom, zastrešené sedlovou strieškou. Presklené niky, ukončené lomeným oblúkom vypĺňajú štukové polychrómované reliéfy výjavov krížovej cesty. Päť zo štrnástich zastavení stojí pozdĺž chodníka, ktorý vedie cez cintorín. Ostatné zastavenia pokračujú serpentínovito zalesneným malým kopcom až na jeho vrchol, kde stojí kaplnka.
            </p>
        </x-web.page.text-segment>
    </x-web.page.subsection>

    <x-web.page.subsection>
        <x-web.page.text-segment animation="fromleft">
            <p>
                Kaplnka Sedembolestnej Panny Márie bola postavená v historizujúcom slohu. Má jednoduchý obdĺžnikový pôdorys s polygonálnym uzáverom, uprostred ktorého je umiestnená štuková socha Piety. Čelnú fasádu ukončuje trojuholníkový štít s drevenou zvoničkou. Interiér je zaklenutý valenou klenbou. Umelecky sú zaujímavé vitrážové okná s postavami sv. Antona Paduánskeho, sv. Jozefa, sv. Štefana, kráľa, a sv. Anny vyučujúcej Pannu Máriu. Pri kaplnke stojí vyrezávaný detviansky kríž od miestneho ľudového rezbára Jána Fekiača z roku 1974.
            </p>
            <p>
                Približne v strede kalvárskeho kopca stojí štvorfigurálne polychrómované štukové súsošie ukrižovania. Je situované na vysokom podstavci a prekryté stanovou strieškou na nárožných pilieroch. Štukové reliéfy krížovej cesty a sochy sú vyhotovené firmou Bayerische Kunstanstalz z Mníchova. Na vežičku kalvárskeho kostolíka bol zadovážený 66 kg vážiaci zvon, ktorý počas prvej svetovej vojny spolu s ostatnými zvonmi farnosti rekvírovali. V roku 1935 vdova Vagačová darovala pre kaplnku na kalvárii nový zvon. Obrazy Krista Pána a Panny Márie darovala v roku 1911 hostinská z hriňovskej sklenej huty. Na kalvárii bolo povolené slúžiť svätú omšu v tie nedele, ktoré nasledovali po sviatkoch nájdenia a povýšenia Svätého kríža.
            </p>
        </x-web.page.text-segment>
        <x-web.page.text-segment animation="fromright">
            <p>
                V roku 1965 sa kalvária renovovala. Všetky zastavenia krížovej cesty aj s kaplnkou sa podľa farára Martina Láclavíka nachádzali v dezolátnom stave, boli prestavené a obhodené brizolitom. V roku 2007 bola ku kaplnke pristavaná strieška s plošinou, aby sa vonku mohla slúžiť výročná svätá omša, ktorá býva na kalvárii po období komunistickej totality opäť od roku 1991, vždy v septembrovú nedeľu v blízkosti sviatku Povýšenia Svätého kríža (14. septembra).
            </p>
            <p>
                Pri príležitosti 100. výročia vybudovania kalvárie sa zrealizovala jej kompletná rekonštrukcia. Jednotlivé zastavenia krížovej cesty boli ostierkované a premaľované. Kaplnka piateho zastavenia bola zo statických dôvodov premiestená na pravú stranu chodníka vedúceho cez cintorín. Reliéfy krížovej cesty boli kompletne zreštaurované. Zrekonštruovanú kalváriu 12. septembra 2010 nanovo požehnal biskup Rudolf Baláž.
            </p>
        </x-web.page.text-segment>
    </x-web.page.subsection>

    <x-web.page.subsection title="Kaplnka Sedembolestnej Panny Márie - Piešť I. u Slobodov">
        <x-web.page.text-segment animation="fromleft">
            <p>
                V roku 1910 bola v Piešti - u Slobodov postavená nová zvonica. Zo zbierky farníkov bol zakúpený 147 kg vážiaci zvon, ktorý vo Svätom Kríži nad Hronom požehnal miestny farár, honorárny kanonik a titulárny prepošt Štefan Vetzel.
            </p>
            <p>
                V neskoršom období bola v spodnej časti zvonice zriadená Kaplnka Sedembolestnej Panny Márie. Pri kaplnke sa slávi výročná svätá omša v deň slávnosti Sedembolestnej Panny Márie 15. septembra.
            </p>
        </x-web.page.text-segment>
    </x-web.page.subsection>

    <x-web.page.subsection title="Kaplnka Sedembolestnej Panny Márie - Sliacka Poľana">
        <x-web.page.text-segment animation="fromright">
            <p>
                V ťažkých vojnových rokoch bola kaplnka na Sliackej Poľane postavená k úcte Sedembolestnej Panny Márie. Kaplnku 27. septembra 1943 slávnostne požehnal dekan Ján Štrbáň. Biskupský úrad v Banskej Bystrici, pod vedením biskupa Andreja Škrábika, povolil pri jej zriadení slávenie svätých omší vonku, na otvorenom priestranstve pred kaplnkou, pretože nebola postavená pre väčší počet veriacich, ktorí by do nej mohli vojsť.
            </p>
            <p>
                Z iniciatívy a pod vedením vdp. Jána Salanciho, farára v Podkriváni, sa za finančnej podpory detvianskej farnosti, zrealizovala v roku 2014 kompletná oprava kaplnky. Obnovenú kaplnku a nový kríž na Sliackej Poľane požehnal farár Salanci 4. októbra 2014. V súčasnosti sa pri kaplnke slávi svätá omša raz v roku, a to v auguste, v blízkosti sviatku Nanebovzatia Panny Márie (15. august).
            </p>
        </x-web.page.text-segment>
    </x-web.page.subsection>

    <x-web.page.subsection title="Kaplnka Božieho milosrdenstva - Piešť I. u Svoreňov">
        <x-web.page.text-segment animation="fromleft">
            <p>
                S myšlienkou postaviť túto kaplnku prišla pani Margita Svoreňová, rod. Budáčová. Hlavnou pohnútkou bol kríž v Piešti, ktorý bol jedného dňa zničený počas silnej búrky. Jeho náhradou sa stala kaplnka s obrazom Božieho milosrdenstva, ktorý namaľoval bežný robotník zo Stožku. Kaplnku požehnal dekan Roman Furek na slávnosť sv. Cyrila a Metoda 5. júla 2001. Raz v roku býva pri nej slávená svätá omša, na výročný deň posvätenia kaplnky.
            </p>
        </x-web.page.text-segment>
    </x-web.page.subsection>

    <x-web.page.subsection title="Kaplnka Panny Márie, Matky ustavičnej pomoci - Krné">
        <x-web.page.text-segment animation="fromright">
            <p>
                Koncom apríla 2007 bol dekanom Ľubošom Sabolom požehnaný pozemok v Krnom, na stavbu novej kaplnky vo farnosti. V priebehu jedného roka si obyvatelia Krného pod vedením pána Jozefa Krnáča svojpomocne postavili Kaplnku Panny Márie, Matky ustavičnej pomoci. Slávnostné požehnanie kaplnky dekanom Sabolom sa uskutočnilo 27. júla 2008. Každoročne býva pri kaplnke slávená výročná svätá omša, v poslednú júnovú alebo prvú júlovú nedeľu.
            </p>
            <p>
                Ikona Matky ustavičnej pomoci patrí dnes k známym obrazom Panny Márie. Pápež Pius IX. zveril obraz Matky ustavičnej pomoci v roku 1866 redemptoristom. Táto ikona vznikla na Kréte v 15. storočí a 300 rokov bola uctievaná v rímskom Kostole sv. Matúša. Od 26. apríla 1866 sa nachádza v Kostole sv. Alfonza v Ríme. Mariánska úcta sa vďaka redemptoristom upevňovala aj úctou k Matke ustavičnej pomoci, ktorá sa rozšírila takmer po celom svete.
            </p>
            <p>
                Na Slovensko sa táto úcta dostala prostredníctvom českých redemptoristov po roku 1921, keď sa usadili v Podolínci a v Kostolnej-Záriečí. Ikona Matky ustavičnej pomoci sa nachádza vo všetkých rehoľných kostoloch redemptoristov. S touto úctou je spojená aj tzv. ustavičná novéna, ktorú sa veriaci modlia v stredu alebo v sobotu. Počas novény odznievajú poďakovania a prosby, ktoré ľudia Matke ustavičnej pomoci napíšu. Redemptoristi vedú k tejto úcte, pretože Panna Mária nám chce ustavične a účinne pomáhať.
            </p>
            <p>
                Napriek tomu, že Mária je najväčšou postavou obrazu, nie je jeho centrom. V geometrickom strede ikony sa stretajú ruky Márie a Ježiša. Ježišove malé ruky, ktorými sa drží pravej ruky Matky, symbolizujú hlavné posolstvo ikony: Ježiš aj v nebi vkladá do rúk Márie všetky milosti, aby nám ich rozdeľovala. Redemptoristi na celom svete slávia sviatok Panny Márie, Matky ustavičnej pomoci, 27. júna.
            </p>
        </x-web.page.text-segment>
    </x-web.page.subsection>

    <x-web.page.subsection title="Ekumenická kaplnka - Domov dôchodcov Detva">
        <x-web.page.text-segment animation="fromleft">
            <p>
                V roku 2002 bol na Štúrovej ulici v Detve zriadený Domov dôchodcov, za účelom poskytovania služieb sociálnej starostlivosti celoročnou formou pobytu. Prvých obyvateľov domova prijali 8. júla 2002. Kapacita zariadenia je 48 miest. Budova domova má päť podlaží a v suterénnych priestoroch sa nachádza aj ekumenická kaplnka.
            </p>
            <p>
                Do kaplnky bola nainštalovaná drevená krížová cesta, ktorú zhotovil Ing. Jozef Kováč z Partizánskeho. V kaplnke sa pravidelne slávia sväté omše k prvému piatku mesiaca.
            </p>
        </x-web.page.text-segment>
    </x-web.page.subsection>

    <x-web.page.subsection title="Meditačná kaplnka - Domov sociálnych služieb Detva, stredisko Piešť">
        <x-web.page.text-segment animation="fromright">
            <p>
                11. marca 2008 požehnal novozriadenú meditačnú kaplnku v Domove sociálnych služieb v Piešti dekan Ľuboš Sabol. Pri tejto príležitosti sa okrem klientov domova zúčastnilo svätej omše približne 100 veriacich bývajúcich v lokalite Piešť II. V DSS Piešť sa v spoločenskej miestnosti každoročne slávi svätá omša pred vianočnými sviatkami.
            </p>
            <p>
                Predmetom činnosti Strediska DSS Piešť je poskytovanie sociálnej služby zdravotne postihnutým občanom (mužom) s duševnými poruchami a poruchami správania celoročnou formou pobytu, s kapacitou 56 miest. Zariadenie tvoria dve budovy, ktoré sú spojené vestibulom. Pôvodná budova bývalej malotriednej školy má dve poschodia, na ktorých sú od roku 1985 vytvorené izby klientov a sociálne zariadenia. V pristavanej budove sa na prízemí nachádza kuchyňa, jedáleň pre klientov a zamestnancov, spoločenská miestnosť i kaplnka.
            </p>
        </x-web.page.text-segment>
    </x-web.page.subsection>

    <x-web.page.information-sources title="Použitá literatúra:">
        <li>Historia Domus Parochiae Gyetvaensis. História farnosti Detva od roku 1909. Rukopis.</li>
        <li>BARTKOVÁ, Anna. Dejiny farnosti Detva. Diplomová práca, 2008.</li>
        <li>Domov sociálnych služieb Detva stredisko DSS Piešť [online]. [cit. 20.03.2021]. Dostupné na internete: http://www.dsspiestdetva.sk/#o_nas</li>
        <li>Kalvária v Detve [online]. [cit. 08.02.2021]. Dostupné na internete: https://www.detva.sk/?id_menu=85183</li>
        <li>Úcta k Matke ustavičnej pomoci rastie a kvitne [online]. [cit. 20.03.2021]. Dostupné na internete: https://redemptoristi.sk/ucta-k-matke-ustavicnej-pomoci-rastie-a-kvitne/</li>
        <li>Zariadenie pre seniorov [online]. [cit. 20.03.2021]. Dostupné na internete: https://www.dddetva.sk/sk</li>
    </x-web.page.information-sources>

    </x-web.page.section>
</x-web.layout.master>
